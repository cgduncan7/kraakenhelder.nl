+++
title = 'Cadeaubon'
draft = false
[params]
  author = "Ria"
+++
Ooit heeft haar fantasieloze moeder haar middelmatigheid voorspeld en zonder weerstand volgt zij dit pad. Haar talenten heeft zij nooit ontdekt, haar passies steeds ijverig gedekt. Tijdens haar huwelijk was ze net als een stukje kaas: smoezelig en saai. Haar echtgenoot verliet haar een paar jaar later voor een jongere, warmbloedige blonde. Ik was toen negen jaar oud en niet verbaasd. De grootvaderklok telde de jaren in slagen. Soms kom ik op bezoek, dan zit zij naast het grote raam in haar bovenwoning aan de Oudezijds Achterbrugwal en staart met dromerige blik naar de mensen die met vrolijke lange stappen door hun dagelijkse leven gaan. De bloemen bedankt zij met een "Mooi, mooi. Dankjewel, zoon." Zonder er echt naar te kijken. "Dit is voor jou, gefeliciteerd met je verjaardag!" Het is een cadeaubon voor een yogaschool. Een cadeau dat uit verlegenheid en een gebrek aan ideeÃ«n is geboren.

Zes weken later ligt er een ansichtkaart uit India in mijn brievenbus. Hij toont mijn moeder met een stralende glimlach en een mij onbekende emanatie van tevredenheid. Zij zit met gekruiste benen, omgeven door mensen in korte sportkleding en badend in zonneschijn.
